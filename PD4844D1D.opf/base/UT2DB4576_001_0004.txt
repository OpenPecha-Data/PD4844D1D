རྩོམ་པ་པོའི་ངོ་སྤྲོད་མདོར་བསྡུས། 

དཔོན་ཡིག་དཔལ་འབྱོར་བཟང་པོ་ནི། སྟག་ཚང་ལོ་ཙཱ་བ་ཤེས་རབ་རིན་ཆེན་གྱི་རང་རྣམ་ལས་གསལ་བ་ལྟར་ན། གཙང་གཡས་རུའི་སྨད་ལང་འགྲོ་ཁང་དམར་བའི་དཔོན་བསོད་ནམས་རྒྱལ་པོའི་སྲས་དང༌། སྟག་ལོ་རང་གི་ཁུ་བོ་ཡིན་པ་གསུངས་ལ། དེ་ཡང་ཁང་དམར་བ་དཔོན་བསོད་ནམས་རྒྱལ་པོའི་སྲས། བུ་དཔོན་དོན་འགྲུབ་རྒྱལ་པོ་དང༌། དཔོན་ཡིག་དཔལ་འབྱོར་བཟང་པོ་གཉིས་ལས། ཕྱི་མ་དཔོན་ཡིག་དཔལ་འབྱོར་བཟང་པོ་ནི་སྐྱ་སྒོམ་གྱི་ཚུལ་དུ་རྗེ་བཙུན་འཇམ་དབྱངས་སོགས་ཀྱི་སྒོམ་བཟླས་ལ་ཤིན་ཏུ་བརྩོན་པ་དང་ཤེས་རབ་ཆེ་བ། རྒྱ་བོད་ཀྱི་རྒྱལ་རབས་དང་བསྟན་རྩིས་སོགས་ཀྱི་ཡིག་ཚང་ལ་ཤིན་ཏུ་འདྲིས་པས། བརྩམས་ཆོས་ཀྱང་རྒྱལ་རབས་དང་ཡིག་ཚང་རྒྱས་འབྲིང་བསྡུས་པ་སོགས་མང་ངོ་ཞེས་དང༌། རྣམ་གླིང་པས་ཅི་ལྟར་ཐུགས་རྗེས་བཟུང་ཡང་དཔོན་ཡིག་དགེ་འདུན་བཟང་ཙམ་ཞིག་ལས་མི་ཡོང༌། དེ་བས་རྩེ་གདོང་བླ་བྲང་བ་འདི་རྩ་བའི་དཔོན་པོ་ཡིན། ཁྱད་པར་ལང་འགྲོ་ཕུའི་བོགས་བདག་རང་རེའི་ཨ་ཁུས་བྱེད་བཞིན་པ་འདི་ཁོང་ལ་འདས་གྲོངས་སོགས་བྱུང་ན་གཞན་དུ་འཆུག་ཉེན་ཡོད་ཅེས་སོགས་ཡབ་ལ་ཞུས་པ་ལྟར་ན༌། སྟག་ལོ་རབ་ཏུ་བྱུང་སྐབས་སུ་ལང་འགྲོ་ཕུའི་བོགས་བདག་ཡིན་པ་གསལ་བས། ཁོང་ནི་སྤྱི་ལོའི་དུས་རབས་བཅུ་བཞི་པའི་མཇུག་ཙམ་དུ་གཙང་གཡས་རུའི་སྨད་ལང་འགྲོ་ཁང་དམར་ཞེས་བྱ་བ་ཡུལ་གྱི་དགེ་བཅུ་ཚང་བའི་གནས་དེར་འཁྲུངས་པ་མངོན།ཁོང་གིས་སྤྱི་ལོ་༡༤༢༤ལང་འགྲོ་ཕུའི་བོགས་བདག་དང༌། དེ་རྗེས་ལོ་བཅུ་ཙམ་སོང་བའི་སྤྱི་ལོ་༡༤༣༤ལོར་ཡིག་ཚང་མཁས་པ་དགའ་བྱེད་འདི་སྟག་སྣ་དོན་འགྲུབ་རྩེར་བརྩམས་པ་གསལ་བ་ལས། གཞན་ཁོང་གི་འཁྲུངས་འདས་ཀྱི་ལོ་ཚིགས་དང༌། རྒྱ་རབས་དང་ཡིག་ཚང་རྒྱས་འབྲིང་བསྡུས་པ་སོགས་མང་ངོ་ཞེས་གསུངས་ཀྱང༌། ཁོང་གིས་བརྩམས་པའི་ཡིག་ཚང་གཞན་དག་དང་སོགས་སྒྲས་གང་ཞིག་བསྡུས་པ། མཛད་རྗེས་གཞན་དག་ཞིབ་ཕྲ་ཞུ་མ་ཤེས་པས་དེ་ཙམ་མོ། །ཞེས་དཔལ་བརྩེགས་བོད་ཡིག་དཔེ་རྙིང་ཞིབ་འཇུག་ཁང་ནས་ཐུབ་བསྟན་ཉི་མས་སོ།

། PAGE རྩོམ་པ་པོའི་ངོ་སྤྲོད་མདོར་བསྡུས། PAGE - PAGE 10 --PAGE 9-