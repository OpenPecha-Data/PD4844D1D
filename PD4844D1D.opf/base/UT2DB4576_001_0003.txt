 བསྡུ་སྒྲིག་གསལ་བཤད།དེ་ཡང་རླངས་དཔལ་གྱི་སེངྒེའི་ཞལ་ནས། ལར་སྐྱེས་པའི་མིས་རང་གི་སྐྱེ་རྒྱུད་མ་ཤེས་ན་ནགས་ཁུང་གི་སྤྲེའུ་དང་འདྲ། མི་རང་གི་ཆོ་འབྲང་མ་ཤེས་ན་གཡུ་འབྲུག་ཟོལ་མ་དང་འདྲ། ཡབ་མེས་ཀྱི་ཆེ་དགེའི་ཡིག་ཚང་མ་ཤེས་ན་མོན་ཕྲུག་ཡལ་བོར་དང་འདྲ། ཞེས་པ་ལྟར། རང་གི་སྐྱེ་རྒྱུད་མ་ཤེས་ན་ནགས་ཁྲོད་ཀྱི་སྤྲེའུ་ལྟར་གཞན་གྱིས་མཐོང་མེད་པ་དང༌། ཆོ་འབྲང་མ་ཤེས་ན་སྤྲིན་དང་བྲལ་བའི་གཡུ་འབྲུག་ལྟར་ཕན་བཏགས་ཀྱི་སྐྱོར་ཡ་དཀོན་ཞིང༌། ཡབ་མེས་ཀྱི་ལོ་རྒྱུས་མ་ཤེས་ན་ཡལ་བོར་བའི་མོན་ཕྲུག་ལྟར་གཞན་གྱིས་མཐོང་ཆུང་བྱ་ཡུལ་དུ་འགྱུར་ཞིང༌། ཤེས་ན་སྐྱོན་དེ་དག་དང་བྲལ་ནས་ལྡོག་ཕྱོགས་ཡོན་ཏན་རྣམས་འབྱུང་བར་འདོད་པ་དེ་ལྟར་ན། རང་རིགས་བློ་གསལ་གྱི་གཞོན་ནུ་རྣམས་ཀྱིས་འདས་དོན་གྱི་ལོ་རྒྱུས་ཤོག་ལྷེ་རེ་རེ་ནས་བསླབ་བྱ་རེ་བླངས་ཏེ་མ་འོངས་པའི་ཁ་ཕྱོགས་ཡང་དག་པ་ཞིག་བཙལ་རྒྱུའི་རེ་བ་དང༌། དཔྱོད་ལྡན་རྣམས་ཀྱིས་བོད་ཀྱི་ལོ་རྒྱུས་ལ་མཐའ་དཔྱོད་ཀྱི་གསོས་སུ་སྨོན་ནས་ངེད་ཞིབ་འཇུག་ཁང་གིས་ད་ལན་དཔེ་བསྐྲུན་བྱས་པའི་ཡིག་ཚང་མཁས་པ་དགའ་བྱེད་འདི་ནི། འབྲས་སྤུངས་གནས་བཅུ་ལྷ་ཁང༌།<དཔེ་རྟགས་ཕྱི་ར༢༠>ནང་བཞུགས རྒྱལ་རབས་གོང་མའི་ལེགས་བཤད་རྣམ་དབྱེ་ཡིད་འཛིན་ལྟ་བདེ་གོ་གསལ་རྒྱ་བོད་ཀྱི་ཡིག་ཚང་མཁས་པ་དགའ་བྱེད་ཀྱི་མཆོད་བརྗོད་བཞུགས་ཞེས་དང༌། ཡང་འབྲས་སྤུངས་གནས་བཅུ་ལྷ་ཁང༌། <དཔེ་རྟགས་ཕྱི་ར༡༢༧>ནང་བཞུགས་ཀྱི་དཔེ་གཅིག་ལ་རྒྱལ་རབས་མང་པོའི་ལེགས་བཤད་རྣམ་གྲངས་ཡིད་འཛིན་ནོར་བུའི་ཕྲེང་བ་ཞེས་བྱ་བ་དང༌། ཀྲུང་དབྱང་མི་རིགས་སློབ་གྲྭ་ཆེན་མོའི་གྲངས་ཉུང་མི་རིགས་ཀྱི་གནའ་རབས་དཔེ་ཆ་ལེགས་སྒྲིག་དང་དཔེ་སྐྲུན་གྱི་འཆར་འགོད་འགོ་ཁྲིད་ཚོགས་ཆུང་གིས་སྤར་སློག་བརྒྱབ་པའི་དཔེ་གཅིག སི་ཁྲོན་མི་རིགས་དཔེ་སྐྲུན་ཁང་གིས་བསྐྲུན་པ་རྒྱ་བོད་ཡིག་ཚང་ཆེན་མོ་བཅས་མ་དཔེ་བཞི་ལག་སོན་བྱུང་བའི་ནང་ནས་ད་ལམ་འདིར་འབྲས་སྤུངས་གནས་བཅུ་ལྷ་ཁང་<ཕྱི་ར་༡༢༧>ནང་བཞུགས

<རྒྱལ་རབས་མང་པོའི་ལེགས་བཤད་རྣམ་གྲངས་ཡིད་འཛིན་ནོར་བུའི་ཕྲེང་བ་> འདི་ལེགས་ཆ་ཆེ་བར་མཐོང་བས་འདི་ལ་གཞི་བཅོལ་ཏེ། མ་དཔེའི་ཡིག་འབྲུ་མི་གསལ་བ་དང་སྐུང་ཡིག་བཀྲོལ་དཀའ་བ་རྣམས་གཞུང་གོང་འོག་དང༌། དཔེ་མི་འདྲ་བ་ཁག་བཞི་ཞིབ་བསྡུར་ཐོག་འཕྱུགས་མེད་དུ་བཀྲལ་ཞིང༌། ཕྲད་སྦྱོར་ཡིག་ནོར་མངོན་གསལ་དག་བཅོས་པ་ཕུད། བརྡ་དག་མི་མཐུན་པ་རྣམས་དཔེ་གཞན་གསུམ་དང་བརྡ་དག་གི་བསྟན་བཅོས་རྣམས་ལ་གཏུགས་ནས་བོ་དོང་ཟླ་བ་ལགས་དང་མཉམ་པོར་ཞུ་དག་ཐེངས་གཉིས་དང༌། སླར་ཡང་ཐ་མའི་ཞུ་ཆེན་པ་ཁམས་སྤྲུལ་བསོད་ནམས་དོན་གྲུབ་ལགས་ཀྱིས་ཀྱང་མིང་ཚིག་དང་ཐ་སྙད་སྤྱིའི་བརྡ་གསར་རྙིང་བཅས་དག་པར་བྱས་པའི་ཡིག་ཚང་འདི་ཡང་མི་ཆོས་ཀྱི་ལོ་རྒྱུས་ཏེ། འཛམ་གླིང་སྤྱི་དང་བོད་ཀྱི་ལོ་རྒྱུས་རུས་རྒྱུད་ཀྱི་སྐོར་དང༌། རྒྱ་བོད་ཧོར་གསུམ་གྱི་རྒྱལ་རབས་དང༌། ལྷ་ཆོས་ཀྱི་བྱུང་ཚུལ་ལ། བོད་དུ་བསྟན་པ་ཕྱི་དར་སྐབས། མཁས་གྲུབ་སྡཻ་དགོན་བྱུང་ཚུལ། རྔོག་ལོ་ཁུ་དབོན་གྱི་སློབ་རྒྱུད་དང་བཤད་གྲྭ་དར་ཚུལ། ཤངས་པ་བཀའ་བརྒྱུད་རིན་ཆེན་བདུན་བྱོན་ཚུལ་སོགས་ལུགས་གཉིས་ཆར་གྱི་དོན་སོ་སོར་བསྟན་ཅིང༌། གཞན་ཡང་དེབ་ཐེར་གཞན་ལས་མཐོང་བ་ཉུང་བའི་ཇ་དང་དཀར་ཡོལ་བྱུང་ཚུལ་སོགས་གཟིགས་རྒྱང་ཡངས་པའི་དཔྱོད་ལྡན་རྣམས་ལ་བློ་གྲོས་ཀྱི་སྒོ་མོ་ཕྱེ་བའི་ལྡེ་མིག་ཏུ་སྣང༌། མ་དཔེ་བཞི་ལས་འབྲས་སྤུངས་ཀྱི་དཔེ་གཉིས་ནི་སྐབས་འགའ་མཆན་དཀྱུས་ལ་ཤོར་རམ་སྙམ་པ་ཙམ་དང༌། ཡང་སྐབས་ལ་ལར་ཚིག་དོན་མི་འདྲ་བའི་ཆ་དང་རྒྱས་བསྡུས་ཅུང་ཟད་མངོན་ཡང་རྩ་བའི་ཆ་གཅིག་མཚུངས་དང༌། སི་ཁྲོན་མི་རིགས་དཔེ་སྐྲུན་ཁང་གིས་བསྐྲུན་པའི་<རྒྱ་བོད་ཡིག་ཚང་ཆེན་མོ་>ཞེས་པ་ནི་ཀྲུང་དབྱང་མི་རིགས་སློབ་གྲྭ་ཆེན་མོས་སྤར་སློག་བརྒྱབ་པའི་དཔེ་དེ་ཉིད་མ་དཔེ་བྱས་པ་མངོན་ཞིང༌། དེ་དང་འབྲས་སྤུངས་ཀྱི་དཔེ་གཉིས་བསྡུར་ན་ཚིག་དོན་དང༌། རྒྱས་སྡུས་ལ་ཧེ་བག་ཆེ་ཙམ་ཡོད་པར་བརྟེན།

དཔོན་ཡིག་དཔལ་འབྱོར་བཟང་པོས་མཛད་པའི་ཡིག་ཚང་རྒྱས་བསྡུས་མང་དུ་ཡོད་པར་གསུངས་པ་ལས། ད་ལམ་ང་ཚོར་མ་དཔེ་མི་འདྲ་བ་གསུམ་ལག་སོན་བྱུང་བ་རྣམས་ལ་རྒྱས་བསྡུས་དང་གོ་རིམ་མི་འདྲ་བའི་ཆ་མང་དུ་མཆིས་པ་ལས། ད་ལན་འདིར་དཔོན་ཡིག་དཔལ་འབྱོར་བཟང་པོས་མཛད་པའི་རྒྱལ་རབས་མང་པོའི་ལེགས་བཤད་རྣམ་གྲངས་ཡིད་འཛིན་ནོར་བུའི་ཕྲེང་བ་འདི་དང༌། སྟག་ཚང་ལོ་ཙཱ་བ་ཤེས་རབ་རིན་ཆེན་གྱི་གསུང་འབུམ་པོད་བདུན་བཅས་དཔེ་དཀོན་ཁག་ཅིག ངེད་དཔལ་བརྩེགས་བོད་ཡིག་དཔེ་རྙིང་ཞིབ་འཇུག་ཁང་གིས་མེས་པོའི་ཤུལ་བཞག་ཅེས་པའི་དཔེ་ཚོགས་ཀྱི་ཁོངས་སུ་པར་སྐྲུན་ཞུས་པ་འདིའི། མ་དཔེ་འཚོལ་བསྡུ་དང་དཔེ་སྒྲིག་འགན་འཛིན་པ་ཀརྨ་བདེ་ལེགས་དང༌། སྤྱི་ཁྱབ་ལས་ཀའི་འགན་ཁུར་བ་མཁན་པོ་འགྲོ་འདུལ་རྡོ་རྗེ། རྩིས་འཁོར་ནང་དུ་བླུགས་པའི་འགྲོ་སོང་དཔལ་བརྩེགས་ལས་ཁུངས་ནས་ཞུས་ཤིང༌། པར་སྐྲུན་གྱི་འགྲོ་སོང་ཆེས་བྲིན་བོད་སྨན་ཁང་ནས་བཏང་བ་དང༌། རྩིས་འཁོར་དེབ་སྒྲིག་པ་ཚེ་རིང་སྒྲོལ་མ། སྐལ་བཟང་ལྷ་མོ། ཤེས་རབ་དཔལ་གཡང༌། ཡེ་ཤེས་ཆོས་མཚོ་སོགས་ཀྱིས་བགྱིས་ཏེ་རྒྱ་ཆེའི་ཀློག་པ་པོ་རྣམས་ཀྱི་སྤྱན་ལམ་དུ་ཕུལ་བ་ལགས། 

ཞེས་དཔལ་བརྩེགས་བོད་ཡིག་དཔེ་རྙིང་ཞིབ་འཇུག་ཁང་ནས་ཐུབ་བསྟན་ཉི་མས་སོ།། །། PAGE བསྡུ་སྒྲིག་གསལ་བཤད། PAGE -PAGE 6--PAGE 5-