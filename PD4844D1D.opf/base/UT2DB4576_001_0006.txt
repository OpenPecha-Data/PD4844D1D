མཆོད་བརྗོད་དང་རྩོམ་པ་དམ་བཅའ་བ། 

བླ་མ་དང་མགོན་པོ་འཇམ་པའི་དབྱངས་ལ་གུས་པས་ཕྱག་འཚལ་ལོ།། ཆོས་ཀྱི་རྒྱལ་པོ་སྐྱབས་གསུམ་འདུས་པའི་སྐུ། །ཆོས་ཀྱི་དབང་ཕྱུག་ཁམས་གསུམ་འདྲེན་པའི་མཆོག །ཆོས་ཀྱི་འབྱོར་པས་སྟོང་གསུམ་དབུལ་བ་སེལ། །ཆོས་རྗེ་བླ་མ་དུས་གསུམ་མཁྱེན་ལ་འདུད། །བསྐལ་བཟང་འདི་ལ་སྲིད་པ་གསུམ་གྱི་ མགོན། །མཚན་བཟང་དཔེ་བྱད་བརྒྱད་ཅུའི་གཟི་འོད་འབར། །རིགས་བཟང་ཟས་གཙང་སྲས་པོ་ལྷའི་ལྷ། །བློ་བཟང་ཀུན་མཁྱེན་རྒྱལ་པོའི་ཞབས་ལ་འདུད།། བྱམས་པའི་ཐུགས་ཀྱིས་ལོག་པའི་ལྟ་བ་འཇོམས། །སྙན་དབྱངས་གསུང་གི་འགྲོ་ལ་ཆོས་ཆར་འབེབས། །སྨྲ་བའི་ཕྱོགས་ལ་མི་འཇིགས་སེང་གེ་ཡི། །སྤོབས་པ་མཆོག་སྩཽལ་རྒྱལ་སྲས་སྐུ་ལ་འདུད། །བསྟན་པ་ཡུན་རིང་གནས་ཕྱིར་སྟོན་པ་ ཡིས། །བསྟན་འཛིན་སྐྱེས་བུའི་མཐུན་རྐྱེན་སྒྲུབ་པ་དང༌། །བསྟན་ལ་གནོད་བྱེད་དགྲ་བགེགས་ཚར་གཅོད་པའི། །བསྟན་སྲུང་ལྷ་ཆེན་དཔལ་འབར་རྒྱལ་གྱུར་ཅིག། དེ་ལྟར་མཆོད་པར་བརྗོད་ནས། དམ་པ་རྣམས་དགྱེས་པའི་འབེལ་གཏམ་མཁས་རྨོངས་དབྱེ་བའི་གཞི། །རྒྱ་གར་རྒྱ་ནག་གེ་སར་སྟག་གཟིག་དང༌། །བལ་པོ་ཧོར་སོག་མི་ཉག་རྒྱལ་རབས་དང༌། ཁྱད་པར་བོད་ཡུལ་གངས་ཅན་ཁྲོད་འདི་རུ།། བསྟན་པའི་གསལ་བྱེད་ལོ་པཎ་ཁུ་དབོན་སོགས།། མཁས་གྲུབ་དུ་མས་དཀའ་བ་བརྒྱ་ཕྲག་གིས། །དགེ་འདུན་སྡེ་བཙུགས་བཤད་སྒྲུབ་བསྐྱངས་ཚུལ་དང༌། །དེའི་སྦྱིན་བདག་སྡེ་དཔོན་བྱམས་ལྡན་རྣམས། །རིམ་པར་བྱོན་ནས་བསྟན་པའི་བྱ་བ་དང༌། །རང་གཞན་ཕན་བདེའི་དཔལ་ལ་བཀོད་ཚུལ་གྱི། །ཡིག་ཚང་ངོ་མཚར་འཕྲེང་བ་མཐའ་ཡས་རྣམས། །བདག་རྨོངས་བློ་ཡིས་སྲད་བུར་བརྒྱུས་ལ་ནུས།། འོན་ཀྱང་བསྟན་ལ་གུས་ཞིང་མཁས་པ་ཡི། །ཕྱག་སྲོལ་མཐོང་ལ་བློ་མོས་ཆེ་བ་དང༌། །གོང་མའི་རྣམ་ཐར་དམ་པའི་གླེང་འོས་རྣམས། །བརྗེད་དུ་ཕངས་ནས་སངས་རྒྱས་འཇིག་རྟེན་འདིར། །བྱོན་པའི་ཚུལ་དང་བཀའ་ཆེམས་བཀའ་ཁོལ་དང༌། །རྒྱལ་རབས་རྐྱང་ཁུགས་བློན་པོའི་ཞལ་གདམས་དང༌། །སྦ་བཞེད་ཡར་ལུང་ཇོ་བོ་ཚལ་པ་དང༌།

།བུ་སྟོན་གྱིས་མཛད་ཆོས་འབྱུང་ཆེན་མོ་སོགས། །ཡིག་ཚང་སྣ་ཚོགས་ལེགས་བསྡུས་བརྗེད་བྱང་དང༌།། བློ་གསལ་མཛེས་པའི་རྒྱན་ལ་ཕན་ཕྱིར་དུ། །མདོར་བསྡུས་དོན་གསལ་འདི་ཉིད་བདག་གིས་བྲིས། །མཁས་པའི་ཚོགས་ཀྱིས་བཟོད་པ་མཛད་པར་རིགས། །རྒྱ་བོད་ཀྱི་ཡིག་ཚང་མཁས་པ་དགའ་བར་བྱེད་པའི་མཆོད་བརྗོད་དང་གླེང་གཞི་བསྟན་པ་ཕྱོགས་དུས་ཐམས་ཅད་དུ་དགེ་ལེགས་འཕེལ་བར་གྱུར་ཅིག། །། མེས་པོའི་ཤུལ་བཞག་ལས། རྒྱལ་རབས་མང་པོའི་ལེགས་བཤད་རྣམ་གྲངས་ཡིད་འཛིན་ནོར་བུའི་ཕྲེང་བ། PAGE 3 མཆོད་བརྗོད་དང་རྩོམ་པ་དམ་བཅའ། -PAGE 2--PAGE 3--PAGE 1-