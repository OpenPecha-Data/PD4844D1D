ཁྲི་སྐོར་བཅུ་གསུམ་གྱི་དུད་ཀྱི་གྲངས་དང་འཇའ་མོ་འཛིན་ལུགས་ཡོད།

སྭ་སྟི། ལྷར་བཅས་འགྲོ་བའི་མུན་སེལ་ཕྱིར། །སངས་རྒྱས་ཤཱཀྱ་ཐུབ་འཁྲུངས་ནས། །ལོ་གྲངས་སུམ་སྟོང་ཉིས་བརྒྱ་དང༌། །དགུ་བཅུ་འདས་དུས་ཧོར་ཡུལ་དུ། །བསོད་ནམས་ཆེན་པོའི་ཆུ་གཏེར་ལས། །རྒྱལ་པོ་ཇིང་གིར་གན་ཞེས་ པ༑ ༑ས་འཛིན་རིན་ཆེན་འཁྲུངས་པར་འགྱུར། །མི་དབང་དེ་ནས་རྒྱལ་རབས་ལྔར། །སྟོབས་ཀྱི་འཁོར་ལོ་བསྒྱུར་མཛད་པ། །སེ་ཆེན་གན་ཞེས་གྲགས་པ་དེས།། འཇམ་དབྱངས་རྣམ་འཕྲུལ་ས་སྐྱ་པ། །ཆོས་རྒྱལ་འཕགས་པ་སྤྱན་དྲངས་ནས།། བཅུ་ཕྲག་ལོ་ནི་སོང་བའི་དུས། །ས་ཕོ་འབྲུག་ལོ་ཤར་བ་དང༌། །གོང་ནས་མངགས་པའི་གསེར་ཡིག་པ། །ཨ་ཀོན་མིང་གླིང་གཉིས་ཡོང་ནས། །མི་སྡེ་ས་ཆ་དང་བཅས་པ། །ཆེན་པོ་ཧོར་གྱིས་མིང་བཏགས་པའི། །རྩ་བའི་དུད་དྲངས་རྩིས་པ་ན། །སྟོད་ཀྱི་མངའ་རིས་སྐོར་གསུམ་དང༌། །ལྷ་སྡེ་གཞུང་པ་ལ་སོགས་ཀྱི། ཁྲི་སྟོང་གསེབ་ཏུ་མི་ཐེ་བས། །བོད་འབྲོག་གང་ཡོད་ཟུར་བཞག་ནས། །དབུས་གཙང་ཁྲི་སྐོར་སོ་སོ་ཡི། །དུད་གྲངས་བཅས་པ་འདི་ལྟར་རོ། །ལ་སྟོད་ལྷོ་པའི་དུད་ཀྱི་གྲངས། །སྟོང་དང་དགུ་ཅུ་རྩ་དགུ་ཡིན། །ལ་སྟོད་བྱང་པ་ཉིས་སྟོང་དང༌།། ཉི་བརྒྱ་ལྔ་ཅུ་ཐམ་པར་བརྩི། །ཆུ་མིག་ཁྲི་སྐོར་ཧོར་དུད་གྲངས། །སུམ་སྟོང་ཉེར་གསུམ་ཡོད་པའི་བར། །ཞ་ལུ་ཁྲི་སྐོར་སུམ་སྟོང་དང༌། །བརྒྱད་བརྒྱ་དགུ་བཅུ་རྩ་གཉིས་ཡོད། །བྱང་འབྲོག་ཁྲི་སྐོར་རྟྀང་ལ་འབྱུང༌། །ཡར་འབྲོག་ཁྲི་སྐོར་ཁྱད་ཆོས་ལ༑ ༑ལེབ་ནི་བཅུ་དྲུག་ཟེར་བ་དེ། །ཧོར་དུད་ཕྱེད་དང་བརྒྱད་བརྒྱའོ། །དབུས་ཕྱོགས་རྩ་དུད་འཁྱེར་ལུགས་ནི། །འབྲི་གུང་བོད་འབྲོག་གཉིས་པོ་ལ། །སུམ་སྟོང་བརྒྱད་བརྒྱ་སུམ་ཅུ་ཡོད། །ཚལ་པ་སུམ་སྟོང་བདུན་བརྒྱ་ཡིན། །ཕག་མོ་གྲུ་པ་ཉིས་སྟོང་དང༌། །བཞི་བརྒྱ་སུམ་ཅུ་རྩ་བརྒྱད་ཡོད། །གཡའ་བཟང་པ་ལ་སུམ་སྟོང་དབང༌། །རྒྱ་མ་བ་དང་བྱ་ཡུལ་བ། །ལྔ་སྟོང་དགུ་བརྒྱ་ཕྱེད་འཁྱེར་ཡིན། །སྟག་ལུང་པ་ལ་ལྔ་བརྒྱ་དང༌། །དེ་སྟེང་ལྷ་འབྲུག་ལ་སོགས་པས། ཁ་འཐོར་སྟོང་དང་བཞི་བརྒྱ་ཡོད།

།ཚུལ་འདི་ཧོར་དང་ས་སྐྱ་པ། །ཡོན་མཆོད་འབྲེལ་ནས་དབུས་གཙང་དུ། །ས་བརྩིས་བྱས་པའི་ཐོག་མར་འདུག །མངའ་རིས་མན་ནས་ཞ་ལུ་ཡན། །ཨོ་ཀོན་མི་ལིང་ཞེས་བྱས་བརྩིས། །དེ་མིན་འབྲི་ཁུང་ཡན་གྱི་ས། །སི་ཏུ་ཨ་སྐྱིད་དག་གིས་བརྩིས། །དེ་ཕྱིར་ས་སྐྱའི་དཔོན་ཆེན་ནི། །ཟམ་གླུ་གུན་མི་དབན་ཧུའི་ས། །མིང་ཐོབ་ཤཱཀྱ་བཟང་པོ་དེའི། །དེབ་ཐེར་ཤོག་རིལ་ཅན་བཞིན་ཡིན། ཁྲི་སྐོར་དེ་པས་དབུས་གཙང་གི །འཇའ་མོ་འཛིན་ལུགས་འདི་ལྟར་སྣང༌། ། ལྷོ་བྱང་མངའ་རིས་དང་བཅས་པས། །དཔལ་ལྡན་ས་སྐྱའི་འཇམས་ཆེན་དང༌། ། གྱམ་རིང་ཞབས་ཁ་མར་ལ་ཐང༌། །མ་ཕང་མེ་ཏོག་སི་ཏུ་ཡི། །འཇམས་ཆུང་རྣམས་དང་བཅས་པ་འཛིན། །དར་ལུང་འཇའ་མོ་ཆུ་མིག་པས། །ཚོང་འདུས་འཇམས་ཆེན་ཞ་ལུ་པས། །སྟེང་དུ་བྱ་རོག་ཚང་པའི་དུད། །ལྔ་བཅུ་རྩ་བདུན་བརྒྱབ་ནས་འཛིན། །སྟག་འཇམ་ཡར་འབྲོག་ཁྲི་སྐོར་ཏེ། །བྱ་རོག་ཚང་གི་རྟ་འགོ་ནི། །ཉི་ཤུ་རྩ་བརྒྱད་དེ་དང་ནི། །ཤངས་ཀྱི་ཆུ་ཕྱོགས་སྟ་མགོའི་གྲངས། །བཅུ་གཅིག་རྒྱབ་ནས་འཛིན་པ་ཡིན། །ཡས་སྲིབས་འཇམས་ཆུང་ཡར་འབྲོག་པས། །འཛིན་ནོ་དེ་རྣམས་གཙང་ཕྱོགས་ཡིན། །དབུས་པས་འཇའ་མོ་འཛིན་ལུགས་ནི། །གོ་དཔེར་འཇམས་ཆེན་འབྲི་ཁུང་པའི། །ག་ར་འཇའ་མོ་བྱ་ཡུལ་བའི། །སྟེང་དུ་ཚལ་པའི་རི་རྩེ་དུད། །ཕྱེད་དང་བཞི་བརྒྱ་བསྣན་པས་འཛིན། །བརྩི་བར་འཇའ་མོ་ཕག་གྲུའི་ཁར། །ས་སྟག་ཧོར་དུད་ལྔ་བརྒྱ་དང༌། །ལྷ་སའི་དྲུག་བརྒྱ་བརྒྱབ་ནས་འཛིན། །ཤ་ཕོ་འཇམས་སུ་གྲུ་གུ་སྒང༌། ཁ་རག་འབྲུག་པ་འོལ་ཁ་བ། །གྲྭ་མ་ཐང་པ་བསྡུས་ནས་འཛིན། །ཀོང་འཇམས་གཡའ་བཟང་པ་ཡིས་འཛིན། །ཆུ་ལུག་འདི་དག་སྔོན་དུས་ཡིན། །དེ་རྟིང་ལོ་གྲངས་ཉི་ཤུའི་ཚེ། །མེ་མོ་ཕག་ལ་ཁྲིམས་ར་ནས། །དྷོ་ཤུ་ཨ་ནུ་མཁན་གཉིས་མངགས། །དབུས་གཙང་ས་རྩིས་ཞིབ་པར་བྱས། །དགེ་ལེགས་འཕེལ་བར་གྱུར་ཅིག། །། མེས་པོའི་ཤུལ་བཞག་ལས། རྒྱལ་རབས་མང་པོའི་ལེགས་བཤད་རྣམ་གྲངས་ཡིད་འཛིན་ནོར་བུའི་ཕྲེང་བ།ཁྲི་སྐོར་བཅུ་གསུམ་གྱི་དུད་གྲངས་དང་འཇའ་མོ་འཛིན་ལུགས།

-PAGE 158--PAGE 157--PAGE 156-