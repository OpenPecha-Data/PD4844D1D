སྟོན་པའི་སྐུ་ཚབ་བཞེངས་ཚུལ།

ཡང་སངས་རྒྱས་མྱ་ངན་ལས་འདས་པའི་ཕྱི་ལོའི་དབྱར་དེ་འཕགས་པ་དྲུག་སྡེས། འདོད་ཁམས་ཀྱི་ལྷའི་གནང་བ་དང་བསྟུན་ནས། སངས་རྒྱས་ཀྱི་སྐུ་ཚབ་ཁྲུ་བཅུ་དྲུག་པ་མྱ་ངན་འདས་ཆུང་བྱ་བ་དང༌། གཟུགས་ཁམས་པའི་གནང་བ་དང་བསྟུན་ནས། སྐུ་ཚབ་ཁྲུ་སུམ་ཅུ་རྩ་གཉིས་པ་མྱ་ངན་འདས་ཆེན་བྱ་བ་བཞེངས་སོ། །དེ་ནས་ཤྲཱི་སེང་ཧས་རྟེན་དེ་གཉིས་ལ་བྱང་ཆུབ་ཀྱི་ཤིང་གི་ར་བས་བསྐོར་ནས་མཆོད་པ་ཆེན་པོ་བྱས་སོ། །དེ་ནས་ལོ་ཉི་ཤུ་ཙམ་ནས། བྲམ་ཟེ་མ་ཧཱ་པས་ལ་བྱ་བས་ཁྱིམ་བདག་ཆེན་པོ་གཅིག་གི་བུ་ཆེ་བ་མ་ཧཱ་སམ་བེ་རི་བོ་གངས་ཅན་གྱི་རྒྱུད་ཡུལ་ཝ་ར་ཎ་སིར། དྲང་སྲོང་ལྷུང་བ་རི་དྭགས་ཀྱི་ནགས་བདེན་བཞིའི་ཆོས་འཁོར་སྐོར་སར། རྡོ་རིན་པོ་ཆེ་ལ་རྒྱུ་བྱས་ནས་སངས་རྒྱས་ཀྱི་སྐུ་ཚབ་གཅིག་བཞེངས་པའི་མཚན་ནི། དྷརྨ་ཙཀྲ་ཟེར་རོ། བུ་འབྲིང་པོ་ཙཀྲ་སམ་བྷེ། རྒྱལ་པོའི་ཁབ་འོད་མའི་ཚལ། བྱ་ཀ་ལན་དྷ་ཀ་སྐད་འདོན་པ་མཚན་ཉིད་མེད་པའི་ཆོས་འཁོར་བསྐཽར་སར། གནས་ཆེན་བརྒྱད་ཀྱི་བྱང་ཆུབ་སྙིང་པོའི་ཤིང་གི་ལོ་མ་ལ་རྒྱུ་བྱས་ནས་སྐུ་ཚབ་གཅིག་བཞེངས་པའི་མཚན། བྷེ་མུ་ཝན་ཞེས་གྲགས་སོ། །བུ་ཆུང་བ་མ་ལ་སམ་བྷེས། མའི་ངག་བཞིན་དབུས་འགྱུར་རྡོ་རྗེ་གདན་གྱི་སྟེང། བྱང་ཆུབ་ཀྱི་ཤིང་གི་ཤར། སྟོན་པའི་སྐུ་རྒྱབ་བསྟན་ནས། སངས་རྒྱས་ས་དེར། ནང་ལྷ་ཁང་དང༌། ཕྱི་མཆོད་རྟེན་དུ་ཡོད་པའི་གྷནྡྷོ་ལའི་དཀྱིལ་དུ། སངས་རྒྱས་དགུང་ལོ་སུམ་ཅུ་བའི་སྐུ་ཚད་བཞེངས་པ་དེའི་རྒྱུ་ནི། ཆུ་བོ་གང་གཱའི་འགྲམ། སྟོན་པ་སྐུ་ཁྲུས་མཛད་པའི་རྫིང་བུ་ན། ཙན་དན་གོ་ཤིརྵའི་སྡོང་པོ། འགྱེལ་བ་བརྡར་ནས་ལྡེ་ཁུ་བྱས་པ་ལ། བི་ཤྭ་ཀརྨས་ལྷ་བཟོ་བ་བྱས་ནས་བཞེངས་པའི་མཚན་ལ། མ་ཧ་བོ་དྷི་བྱ་བ་ད་ལྟ་རྡོ་རྗེ་གདན་ན་བཞུགས་པའི་གཙོ་བོ་ཡང་འདི་ཡིན་ནོ། །དེའི་སྤྱན་འབྲས་གཉིས་ནི། ཚོང་དཔོན་གྱི་བུ་ལ་ཀླུའི་རྒྱལ་པོས་བྱིན་པའི་རིན་པོ་ཆེ་མར་གད་ཅུང་གཞོགས་ཡོད་པ། ཁྲུ་གང་ལ་དུམ་བུ་གཉིས་བྱས་ནས་ཕུལ་བ་དེ་བཅུག་ཡོད་པས་ཉིན་མཚན་མེད་པར་འོད་གསལ་ལོ།

།སྐུ་དེ་བཞེངས་པ་ལ་ཟླ་བ་དྲུག་ཞག་དྲུག་དགོས་རྒྱུ་ལ་བྲམ་ཟེ་མས་ཞག་གཅིག་གི་ལྟ་བ་སྔས་པས་སྐུའི་ཞབས་གཡས་པའི་ཐེ་ཆུང་མ་ཚང་བར་བྱེད་ཅིང༌། མོ་ན་རེ་སྐུ་འདི་ལ་སངས་རྒྱས་དངོས་དང་མི་འདྲ་བའི་མཚན་རྟགས་བརྒྱད་འདུག དེ་མིན་ཁྱད་མི་འདུག ཕྱིས་སྐུ་འདི་ལ་ཡོན་ཏན་བརྒྱད་འཆར་བར་འགྱུར་རོ། །ཞེས་གླེང་བར་བྱེད་དེ། ལྷ་མིའི་སྟོན་པ་ཤཱཀྱ་ཐུབ་པས། འཛམ་བུའི་གླིང་འདིར་དགུང་ལོ་བརྒྱད་ཅུའི་བར་ལ། གནས་གང་དུ་བཞུགས་དང༌། མྱ་ངན་ལས་འདས་ཁར་བསྟན་པ་སུ་ལ་གཏད། བསྟན་པ་ནི་བྱེ་བྲག་བཤད་མཛོད་ཆེན་མོ་ལས། ཆོས་འཁོར་གནས་དང་ཡངས་པ་ཅན།། ས་དཀར་ཅན་དང་ལྷ་ཡི་གནས། །འབྲོག་གནས་ཆེན་པོ་རི་དང་ནི། །བྱིས་པ་གསོ་དང་ཀོ་ཤམ་བི། །འོད་མའི་ཚལ་དང་སྒྲ་བཅས་དང༌། །སེར་སྐྱ་ཡི་ནི་གྲོང་ཁྱེར་དང༌། །འདི་རྣམས་སུ་ནི་ཐུབ་པ་ཡིས། །སྐྱེས་མཆོག་ལོ་རེ་ལོ་རེ་བཞུགས།། འབར་བའི་གནས་ཀྱི་ཕུག་ཏུ་གཉིས། །སྨན་གྱི་གནས་སུ་ལོ་བཞི་སྟེ། །རྒྱལ་པོའི་ཁབ་ཀྱི་གྲོང་དུ་ལྔ། །ཉི་ཤུ་རྩ་གསུམ་གཉན་ཡོད་དུ། །དཀའ་བ་སྤྱད་པ་ལོ་དྲུག་ ཏེ། །ཉི་ཤུ་རྩ་དགུ་ཁབ་ཏུ་གནས། །དེ་ལྟར་ཐུབ་པ་བརྒྱད་ཅུ་ལ། །ཆོས་ཀྱི་དབྱིངས་སུ་འདས་ཚུལ་བསྟན། །ཐམས་ཅད་མཁྱེན་པ་བཞུགས་པ་ཡིས། །བསོད་ནམས་གནས་ནི་འདི་དག་ལགས། །རྟག་ཏུ་ལུས་དང་ངག་དང་ཡིད། །རྟག་ཏུ་གུས་པས་ཕྱག་འཚལ་ལོ། །ཞེས་བཤད་དོ།། །། མེས་པོའི་ཤུལ་བཞག་ལས། རྒྱལ་རབས་མང་པོའི་ལེགས་བཤད་རྣམ་གྲངས་ཡིད་འཛིན་ནོར་བུའི་ཕྲེང་བ། སྟོན་པའི་སྐུ་ཚབ་བཞེངས་ཚུལ། -PAGE 34--PAGE 33--PAGE 32-