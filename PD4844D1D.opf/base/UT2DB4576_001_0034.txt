ཡིག་ཚང་མཁས་པ་དགའ་བྱེད་ཀྱི་མཛད་བྱང་དང༌། སྨོན་ལམ་བཞུགས་སོ། །

ཨོཾ་སྭ་སྟི། རྒྱལ་བའི་བཀའ་དང་བསྟན་འཛིན་སྐྱེས་བུ་ཡིས།། དགོངས་བཞེད་དང་མཐུན་འཛམ་གླིང་ཤས་ཆེ་བའི། །ལོ་པཎ་མཁས་གྲུབ་ཆོས་རྒྱལ་རིམ་པ་དང༌། །སྟོབས་ལྡན་རྣམས་ཀྱི་ཐུབ་བསྟན་རྒྱས་པའི་ ཐབས། །སྣ་ཚོགས་སྤེལ་མཛད་རྣམ་ཐར་བསྒྲིགས་པ་ཡིས། །ལེགས་བཤད་མཁས་པ་དགའ་བྱེད་ཡིག་ཚང་འདི། །ཡིག་མཁན་ཤཱཀྱའི་དགེ་སྙེན་ཤྲཱི་བྷུ་ ཏི། །བྷ་དྲའི་མིང་ཅན་གཡས་རུ་སྟག་ཚང་པའི། །ཤིང་ཕོ་སྟག་ལ་སྟག་སྣ་དོན་རྩེར་བཀོད། །འདི་ཡི་དགེ་བ་རབ་དཀར་དྲི་མེད་དེས། །རྒྱལ་བའི་བསྟན་པ་ཡུན་རིང་གནས་པ་དང༌། །འགྲོ་ཀུན་བླ་མེད་བྱང་ཆུབ་མྱུར་ཐོབ་ཤོག །སྔོན་ཆད་བོད་འདིར་མཁས་མང་གིས་བསྡེབས་པའི།། ཡིག་ཚང་ཡིག་ཚོགས་རྒྱས་པ་མང་མོད་ཀྱི། །དེ་དག་ཀུན་ཀྱང་རིན་ཆེན་གསེར་དང་མཚུངས། །ཚིག་གི་ནོར་བུ་རྡོག་བསྡུས་ཡི་གེའི་འབྲུ། །དག་གསལ་སྲད་བུར་བརྒྱུས་པའི་ཡིག་ཚང་མཆོག །མདོར་བསྡུས་དོན་གསལ་འཛམ་བུ་ཆུ་བོའི་གསེར། ཇི་བཞིན་མཁས་པའི་ཁྱད་ནོར་འདི་འདྲ་དཀོན། །སྐལ་ལྡན་དགའ་སྤྲོ་སྤེལ་བའི་རྒྱུར་གྱུར་ཅིག །འདི་དོན་མཐོང་ཐོས་དྲན་པའི་སྐྱེས་བུ་ཀུན།། ཆོས་རྒྱལ་ཡོན་མཆོད་རྣམས་ལ་སེམས་དད་ཅིང༌། །སངས་རྒྱས་བསྟན་ལ་མཆོག་ཏུ་མོས་པ་དང༌། །རང་གཞན་དགེ་ལ་བསྐུལ་བའི་རྒྱུར་གྱུར་ཅིག། མཁས་མང་རྒྱུ་སྐར་དབུས་ན་ཉི་མ་བཞིན། །གཞན་ཕན་འོད་སྟོང་འགྱེད་པའི་ཡིག་ཚང་འདིས། །བློ་ངན་མུན་ནག་རབ་རིབ་ཕྱིར་བསལ་ནས། །བློ་གྲོས་པད་ཚལ་རྒྱས་པའི་རྒྱུར་གྱུར་ཅིག །བློ་གསལ་རི་དྭགས་གཙོ་བོ་གདོང་ལྔ་བཞིན། །སྨྲ་བའི་ཕྱོགས་ལ་མི་འཇིགས་ཡིག་ཚང་འདིས། །ལྟས་ངན་ཝ་སྐྱེས་ཚོགས་རྣམས་ཟིལ་མནན་ནས། །ཕས་རྒོལ་སྤོབས་པ་འཇོམས་པའི་རྒྱུར་གྱུར་ཅིག །ཟབ་ཡངས་རྒྱ་མཚོའི་སྐྱེ་བོའི་ཁྲོད་ན་དེད་དཔོན་བཞིན།། གང་ལ་ཅི་འདོད་སྟེར་བའི་ཡིག་ཚང་འདིས། །བླུན་རྨོངས་དབུལ་བའི་སྡུག་བསྔལ་ཀུན་བསལ་ནས། །འདོད་དགུའི་གཏེར་ཁ་འབྱེད་པའི་རྒྱུར་གྱུར་ ཅིག །ནོར་འཚོལ་སྐྱེ་བོའི་ཁྲོད་ན་དེད་དཔོན་བཞིན།

།ཐབས་མཁས་གྲུ་ཆེན་ལྡན་པའི་ཡིག་ཚང་འདིས། །འགྲོ་མང་ཕན་བདེའི་རླུང་གིས་རབ་བསྐྱོད་ནས། །ཐར་པའི་ལམ་མཆོག་སྩོལ་བའི་རྒྱུར་གྱུར་ཅིག །དགེ་བའི་བསམ་པས་ཕྱོགས་ཀུན་མཐའ་དག་ནས། །ཟབ་བསྡུས་ལེགས་པར་བསྒྲིགས་པའི་ཡིག་ཚང་འདིས། །མཁའ་ལྟར་ཁྱབ་ནས་བསྟན་པའི་བྱ་བ་ཀུན། །སྒྲུབ་པའི་དམིགས་རྐྱཻན་བྱེད་པའི་རྒྱུར་གྱུར་ཅིག །ཕྱོགས་གཅིག་འདུས་ན་འདོད་དགུའི་གཏེར་མཛོད་དང༌། །སོ་སོར་འཐོར་ནའང་རིན་ཆེན་རས་མ་བཞིན།། གང་ལྟར་གྱུར་ཀྱང་ཕན་བྱེད་ཡིག་ཚང་འདི། །འགྲོ་མང་དགེ་ལ་བསྐུལ་བའི་རྒྱུར་གྱུར་ཅིག །འདོད་དགུའི་བང་མཛོད་ལེགས་བཤད་རྒྱན་གྱི་སྤྲས། །ངོ་མཚར་གཏམ་རྒྱུད་འཕྲེང་བའི་དྲྭ་ཕྱེད་འཕྱངས། །སངས་རྒྱས་བྱོན་ཚུལ་ཏོག་གི་ཉེར་མཛེས་པའི། ཁང་བཟངས་ཀུན་འཛོམས་དེ་ཡི་ཕྱོགས་བཞི་རུ། །ད་ལྟའི་སྐབས་ན་བསྟན་པའི་སྲོག་ཤིང་འཛིན།། སྙིགས་དུས་འགྲོ་མགོན་ཆོས་རྒྱལ་རབ་བརྟན་གྱིས། །རྣམ་ཐར་ནོར་བུའི་རྒྱལ་མཚན་ཆེར་བཙུགས་ནས།། སྙན་གྲགས་བ་དན་གཡོ་བའི་རྒྱུར་གྱུར་ཅིག། མདོར་ན་བསྟན་དང་འགྲོ་ལ་ཕན་ཕྱིར་དུ། །ལྷག་བསམ་རྣམ་པར་དག་པས་བཀོད་པ་དང༌། །བླ་མེད་དཀོན་མཆོག་གསུམ་གྱི་བདཻན་པའི་མཐུས། །ཇི་ལྟར་སྨོན་པ་ཡིད་བཞིན་འགྲུབ་གྱུར་ཅིག། སྨྲ་བའི་སེང་གེ་འཇམ་དབྱངས་མགོན་པོའི་སྐུ། །མཚན་དཔེའི་གཟི་འོད་འཁོར་ཚོགས་སྐུ་ཚེའི་ཚད། །ཞིང་ཁམས་འཕྲིན་ལས་བཟང་པོ་ཅི་འདྲ་བ། །དེ་འདྲ་ཁོ་ནར་བདག་སོགས་འཇུག་གྱུར་ཅིག །ཕྱོགས་དུས་གནས་སྐབས་ཐམས་ཅད་དུ་དགེ་ལེགས་ཆེན་པོའི་དཔལ་གྱིས་ཀུན་ནས་ཀུན་ཏུ་འབྱོར་ཅིང་ཁྱབ་གྱུར་ཅིག བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས། སྨོན་ལམ་ཐམས་ཅད་ཡོངས་སུ་གྲུབ་པའི་རྒྱལ་པོ་ལ་ཕྱག་འཚལ་ལོ། །ཏདྱ་ཐཱ། ཨོཾ་དྷ་ར་དྷ་ར་བྷན་དྷ་རེ་སྭཱ་ཧཱ། ཞེས་པ་ལན་གཅིག་བརྗོད་པས། རང་དང་གཞན་གྱི་དོན་དུ། སྨོན་ལམ་བཏབ་པ་ཐམས་ཅད་གདོན་མི་ཟ་བར་འགྲུབ་པར་འགྱུར་རོ།།

ཞེས་མདོ་སྡེ་ནས་གསལ་བར་གསུངས་སོ། །དགེ་ལེགས་འཕེལ་བར་གྱུར་ཅིག རྒྱ་གར་རྒྱ་ནག་ལི་ཡུལ་ཁ་བ་ཅན། །ཟས་གཙང་ལ་སོགས་རྒྱལ་རབས་མང་པོ་དང༌། །ས་སྐྱའི་གདུང་རབས་ལ་སོགས་གངས་ཅན་དུ༌། །བླ་རབས་བྱོན་ཚུལ་མཛད་འཕྲིན་དེབ་གཏེར་ འདི། །བསྟན་ལ་རབ་འབྱམས་བོ་དྷི་དྷྭ་ཛ་ཡིས། །ལྷག་བསམ་རྣམ་པར་དག་པས་མྱུར་བར་བྲིས། །འདི་བྲིས་པ་ལས་དགེ་བ་གང་ཐོབ་དེས། །འགྲོ་ལ་འཁོར་བའི་གཡང་ས་རབ་བཀག་ནས།། ས་དང་ལམ་གྱི་སྤངས་རྟཽགས་མྱུར་རྫོགས་ཏེ།། བཅུ་གསུམ་རྡོ་རྗེ་འཛིན་པ་ཐོབ་ཕྱིར་བསྔོ།། དགེའོ། །བཀྲ་ཤིས།། །། མེས་པོའི་ཤུལ་བཞག་ལས། རྒྱལ་རབས་མང་པོའི་ལེགས་བཤད་རྣམ་གྲངས་ཡིད་འཛིན་ནོར་བུའི་ཕྲེང་བ།ཡིག་ཚང་མཁས་པ་དགའ་བྱེད་ཀྱི་མཛད་བྱང་དང་སྨོན་ལམ། -PAGE 292--PAGE 291--PAGE 290-